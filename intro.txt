"Acute pancreatitis is the most terrible of all the calamities that occur in connection with the abdominal viscera."
"Ostre zapalenie trzustki jest najgorszą katastrofą jaka może mieć
miejsce w jamie brzusznej" -- cyt. Sir Berkeley Moynihan, 1925

Ostre zapalenie trzustki jest dość złożoną chorobą o bardzo
różnorodnym przebiegu klinicznym. Zapadalność w przeliczeniu na 100
tys. mieszkańców mieści się w szerokim zakresie: od ok 6 w Anglii do
80 w USA. Według niektórych badań[7] występuje sezonowość zachorowań.
Szczyt zachorowań przypada w okresie wiosny i jesieni.
Mężczyźni chorują częściej niż kobiety (prawdopodobnie z powodu
częstszego nadużywania alkoholu, który jest jedną z głównych przyczyn
ostrego zapalenie trzustki). 

U większości pacjentów przebieg choroby jest łagodny. U około 20-30%
pacjentów rozwija się jednak ciężka postać choroby, wymagająca pobytu
w oddziale intensywnej terapii. Śmiertelność w tych przypadkach jest
wysoka i wynosi mniej więcej 30%.
